# -*- mode: mandoku-view; -*-
#+TITLE: 錢通
#+DATE: 2015-08-24 22:52:39.671938
#+PROPERTY: ID KR2m0046
#+PROPERTY: BASEEDITION WYG    
#+PROPERTY: JUAN 卷一
<pb:KR2m0046_WYG_001-1a>¶
欽定四庫全書¶
　錢通卷一¶
　　　　　　　　　　　　明　胡我琨　撰¶
　　正朔一統¶
　　　㑹朝以歴代之八成九式經錢贊邦用帥圜府之¶
　　　屬而飭鼓鑄之法廼施式于都郡而立其監設其¶
　　　員陳其制牓以木楔曰不用法者國有常刑凡浙¶
　　　豫洛閩黔粤之克充冶者寳泉有局宣課有司入¶
<pb:KR2m0046_WYG_001-1b>¶
　　　其職于受藏受用之府則頒俸糈于僚寀軍旅去¶
　　　鉛錫贋偽民雖衺而不時而規模自宏逺矣¶
洪武初置寳源局於應天府鑄大中通寳錢與歴代錢¶
兼行以四百為一貫四十為一兩四文為一錢設官專¶
管江西等行省各置貨泉局頒大中通寳大小五等錢¶
設官鑄造令户部及各行省鑄洪武通寳錢其制凡五¶
等當十錢重一兩當五錢重五錢當三當二重皆如其¶
當之數小錢重一錢(㑹/典)¶
<pb:KR2m0046_WYG_001-2a>¶
洪武初令所在湖池民舟經渉其河泊之官敢有妄取¶
水面錢者罪不赦¶
洪武二年令凡買賣田宅頭匹赴務投稅除正課外每¶
契本一紙納工本銅錢四十文餘外不許多取(同/上)¶
洪武二年時倭冦刼掠蘇州崇明沿海皆患太倉衛守¶
禦指揮僉事翁德帥官軍捕之遇於海門之上幇擊殺¶
不可勝數生獲數百人得其兵器海舟奏之詔以德有¶
功陞本衛指揮副使其官挍賞綺帛白金有差戰溺死¶
<pb:KR2m0046_WYG_001-2b>¶
者加賜錢布米(皇明從/信錄)¶
洪武六年禁民間私鑄銅錢凡私鑄者許作廢銅送官¶
每斤給官錢一百九十文諸稅課内如有私錢亦為更¶
鑄(㑹/典)¶
洪武七年十月皇太子臨大本堂召東宫贊讀及諸王¶
伴讀凡二十五人立庭下諭之曰爾等離父母去墳墓¶
者三年矣今冬氣向深草木摇落寧不惻然動懐土之¶
情乎吾已為爾請於上宜各旋歸歸即遄至毋久淹為¶
<pb:KR2m0046_WYG_001-3a>¶
也因出内府錢分賜以為道里費(識小/錄)¶
洪武八年令中書省造大明寶鈔取桑穰為鈔料其制¶
方高一尺濶六寸許以青色為質外為龍文花欄横題¶
其額曰大明通行寶鈔内上兩旁復為篆文八字曰大¶
明寶鈔天下通行中圖鈔貫狀十串則為一貫其下曰¶
户部奏准印造大明寶鈔與銅錢通行使用偽造者斬¶
告捕者賞銀二百五十兩仍給犯人財産若五百文則¶
畫鈔為五串餘如其制而遞减之每鈔一貫折銅錢一¶
<pb:KR2m0046_WYG_001-3b>¶
千文銀一兩其餘以是為差其等凡六曰一貫五百文¶
四百文三百文二百文一百文每鈔四貫易赤金一兩¶
禁民間不得以金銀物貨交易違者治罪告發者就以¶
其物給賞若有以金銀易鈔者聽凡商稅課錢鈔兼收¶
錢十之三鈔十之七一百文以下則止用銅錢(㑹/典)¶
洪武八年詔造大明寶鈔時廣開錢局民間皆毁銅器¶
輸官鼓鑄甚勞奸民復盜鑄上以宋有交㑹法元時亦¶
常造交鈔及中統至元寶鈔易于流轉可以去鼓鑄之¶
<pb:KR2m0046_WYG_001-4a>¶
害遂詔中書省造之(從信/錄)¶
洪武八年初上以西畨産馬其所用泉貨與中國異自¶
更錢幣馬至者少乃命成以羅綺綾帛并巴茶徃市之¶
(同/上)¶
洪武十年令各布政司復設寶泉局鑄小錢與鈔兼行¶
(㑹/典)¶
洪武十五年設殿閣大學士上曰各官係侍從近臣例¶
無所掌印信俱於翰林院到任十八年又命殿閣大學¶
<pb:KR2m0046_WYG_001-4b>¶
士左右春坊大學士俱為翰林院官本院自學士下至¶
孔目醵錢慶狀元於本院學士上坐及第三人坐前之¶
左講讀坐前之右餘皆傍坐後月三人同答席其第一¶
人出錢倍於第三人皆舊典也(識小/編)¶
洪武十九年八月上覽宋史見太宗改封樁庫為内藏¶
庫顧謂侍臣曰人君以四海為家何有公私之别太宗¶
宋之賢君亦復如此它如漢靈帝之西苑唐德宗之瓊¶
林大盈庫不必深責也宋自乾德開寶以來有司計度¶
<pb:KR2m0046_WYG_001-5a>¶
支所缺者必藉其數以貸於内藏候課賦有餘則償之¶
凡有司用度乃國家經費何以貸為缺而許貸貸而復¶
償是猶為商賈者自與其家較量出入及内藏既盈乃¶
以牙籖别有名物叅驗帳籍晚年出籖示真宗曰善保¶
此足矣貽謀如此何足為訓太宗首開私財之端及其¶
後世困於兵革三司財帛耗竭内藏積而不發間有發¶
緡錢幾十萬以佐軍資便以為能行其所難皆繇太宗¶
不能善始故也(從信/錄)¶
<pb:KR2m0046_WYG_001-5b>¶
洪武二十二年令造小錢一十文至五十文以便民用¶
每生銅一斤鑄一百八十折二錢八十當三錢五十四¶
當五錢三十二當十錢一十六(同/上)¶
洪武二十二年上賜王弼緡錢五萬造第鳳陽鈔二千¶
錠與葺先塋(同/上)¶
洪武二十三年令各司府提調正官監督官攢人等盤¶
㸃在庫一應錢帛若金銀錢鈔并疋帛零叚解赴京庫¶
麤重什物及銅錫鐵器收貯備用不堪𤨏碎物件當官¶
<pb:KR2m0046_WYG_001-6a>¶
燒毁舊破衣服給付孤老仍俱開數目稽考¶
洪武二十三年復定錢制每小錢一文用銅二分其餘¶
四等錢依小錢制遞增凡鈔一貫准錢一千文(俱㑹/典)¶
洪武二十四年賜長興侯耿炳文緡錢五萬造第鳳陽¶
鈔二千錠與葺先塋黄金四錠白金四十錠鈔一千錠¶
彩叚三十表裏優老于家(從信/錄)¶
洪武二十七年罷寶鈔行用庫錢令軍民商賈所有銅¶
錢有司收歸官依數換鈔不許行使¶
<pb:KR2m0046_WYG_001-6b>¶
洪武二十七年令各處城市沒官房屋但係軍官軍人¶
住者不許取賃錢(俱㑹/典)¶
洪武建文間文武百官俸給皆以米間有以錢鈔兼支¶
者非其常也(識小/編)¶
洪武乙卯年庫錢忽飛一日南臺民家屋皆有錢竪立¶
在瓦上家家各以竹穿其孔中貫之或得一二十文(艸/木)¶
(子/)¶
凡錢法設立寶源等局鼓鑄洪武通寶銅錢與大中通¶
<pb:KR2m0046_WYG_001-7a>¶
寶及歷代銅錢相兼行使折二當三當五當十依數准¶
筭民間金銀米麥布帛諸物價錢並依時值聽從民便¶
若阻滯不即行使者杖六十其軍民之家除鏡子軍器¶
及寺觀菴院鐘磬鐃鈸外有應廢銅並聽赴官中賣每¶
斤給價銅錢一百五十文若私相買賣及收匿在家不¶
赴官中賣者各笞四十(刑/書)¶
凡私鑄銅錢者絞匠人同罪為從及知情買使者各减¶
一等告捕者官給賞銀五十兩里長知而不首者杖一¶
<pb:KR2m0046_WYG_001-7b>¶
百不知者不坐若將時用銅錢剪錯薄小取銅以求利¶
者杖一百(同/上)¶
凡印造寶鈔與洪武大中通寶及厯代銅錢相兼行使¶
其民間買賣諸物及茶鹽商稅諸色課程並聽收受違¶
者杖一百(同/上)¶
建文三年免民賃舍錢(吾學/編)¶
永樂九年令差官於浙江江西廣東福建四布政司鑄¶
永樂通寶錢(㑹/典)¶
<pb:KR2m0046_WYG_001-8a>¶
宣德元年公崇廉恥抑奔競别賢否示勸懲一新條教¶
變士習諸生貧不能婚病不能醫死不能䘮者節縮餐¶
錢力為贍給督諸生讀書興寢有常燈光達旦書聲不¶
絶恩義浹洽不啻父子(吾學/編)¶
宣德五年上命户部兵部議至是户部郭資兵書張本¶
等言於縁河屯田實為便宜自鳳陽淮安以北及山東¶
河南北直𨽻近河二百里内通舟楫處擇荒田驗丁册¶
令官給以牛仍支官錢收買農器如此則軍民樂於用¶
<pb:KR2m0046_WYG_001-8b>¶
力但山東近年旱饑流民多復故業官軍亦多有差役¶
宜先遣官往同有司按視田地以俟開墾上從之(皇明/從信)¶
(錄/)¶
正統三年公又上疏言饑民流徙就食臣分遣屬吏沿¶
河贍賑每遇過州令出米為粥分給頼存活者一百八¶
十五萬八千五百人勸諭富有力家出米麥榖粟二十¶
五萬七千三百石銀三千六百七十兩錢綿布半之量¶
給被災者五十五萬七千四百七十九家缺農具種子¶
<pb:KR2m0046_WYG_001-9a>¶
七萬四千三百九十七家亦以官物賑給民流去撫來¶
復業者五千五百九十三家他境流冗安輯者萬六百¶
餘家(莊毅公/王竑)¶
正統四年差給事中并户部主事於各布政司㑹同按¶
察司直𨽻㑹同巡按御史盤驗各庫賍罰凡金銀珠翠¶
及紵絲羅叚成疋堪中者起解京庫如不成疋及衣服¶
器皿之類准折本處官員俸給其餘銅錢硫黄解工部¶
軍器發附近衛所領用(忠宣公/黄福)¶
<pb:KR2m0046_WYG_001-9b>¶
景泰元年八月初二日楊善等至敵營額森見善等至¶
甚喜許送上皇還京有平章恩克問有何禮物來迎皇¶
帝善曰太師仁義克順天道敬我君父故送還豈為財¶
物乎此舉萬代瞻仰若將財物來後人說太師愛錢了¶
額森曰都御史說的是恩克說不合理我只圖垂名後¶
世耳(皇明從/信錄)¶
景泰二年時帝嘗以銀豆金錢等物撒地令宫人及内¶
侍爭拾為閧笑編修楊守陳賦銀豆謠但未達於上耳¶
<pb:KR2m0046_WYG_001-10a>¶
(從信/錄)¶
景泰四年令民間將銅錢折鈔阻壊鈔法者依律究治¶
(㑹/典)¶
天順四年令民間除假錢錫錢外凡厯代并洪武永樂¶
宣德銅錢及折二當三依數准使不許挑揀¶
成化元年令各處船料鈔俱錢鈔中半兼收每錢四文¶
折鈔一貫¶
成化元年令京城九門并都稅宣課等司及各處商稅¶
<pb:KR2m0046_WYG_001-10b>¶
等項課俱錢鈔中半兼收每鈔一貫折收銅錢四文(俱/同)¶
(上/)¶
成化三年令内外課程俱錢鈔中半兼收如該納一貫¶
者止納鈔一貫不在兼收之價商稅課程船料等項鈔¶
一體兼收銅錢該起運或支給者相兼撥付每一貫收¶
錢四文除破碎并錫錢其餘不拘新舊盡數驗收(㑹/典)¶
成化六年令每鈔一貫折收銅錢二文¶
成化十三年奏准私鑄銅錢為首并匠人依律論罪為¶
<pb:KR2m0046_WYG_001-11a>¶
從者問罪用一百斤枷枷號一箇月民匠舍餘發附近¶
充軍旗軍調發邊衛食糧差操若販賣行使者亦枷號¶
一箇月照常發落¶
成化十五年令各處户口食鹽門攤等項鈔貫須錢鈔¶
相兼收受買辦物件賞賜節錢等項亦要錢鈔相兼支¶
放各處納户如果本地原無本色帶有輕齎來户收買¶
聽令照時價易換¶
成化十六年奏准各處額徵絲綿折絹户口食鹽鈔錢¶
<pb:KR2m0046_WYG_001-11b>¶
司府掌印官務嚴加督責各該州縣官監收本處織造¶
絹疋堪中錢鈔責令大户領解委官管押仍先於内混¶
取絹一疋鈔五十貫錢五十文包封印記順附公差人¶
役送部收候比驗仍作正數送納其解到錢鈔絹疋比¶
驗以十分為率如一分不堪者罪坐州縣三分不堪者¶
罪坐本府五分以上不堪者罪坐布政司各經該官吏¶
若委官大户抵換者依律問罪不堪錢鈔絹疋盡數沒¶
官¶
<pb:KR2m0046_WYG_001-12a>¶
成化十六年奏准京城九門及都稅司宣課司等衙門¶
收錢照律除破碎并偽造錫錢不使外其餘不拘年代¶
逺近但係囫圇錢即便行使不許刁難挑揀阻滯錢法¶
仍出榜禁約及令兩厰并巡城御史等官用心緝訪如¶
有揀錢并偽造之人拏送法司枷號滿日究問¶
成化十七年令京城内外軍民人等買賣交易止許行¶
使歴代及洪武永樂宣德舊錢每錢八文折銀一分八¶
十文折銀一錢不許將新造私錢攙和阻壊錢法如違¶
<pb:KR2m0046_WYG_001-12b>¶
及販賣并私造之人枷號依律照常發落有能告捕者¶
官為給賞鄰里人等知情不舉者事發連坐仍行南北¶
直𨽻及河南山東等布政司府行錢地方通為禁約¶
成化初贈太保謚忠宣公秉心正大義利介然天下士¶
大夫無論識不識皆知其為君子斥奸闢諛無所顧忌¶
憂國忘家老而彌篤俸賜分贍姻族屬纊之日室無百¶
緡(俱同/上)¶
成化時羅倫慷慨樂善遇事無所廻避以犯顔敢諫為¶
<pb:KR2m0046_WYG_001-13a>¶
先救時行道為急於富貴利達澹如也楊文貞作相時¶
以百官祿薄得受皂𨽻折薪錢自是遂以為例獨倫不¶
受既辭疾歸結茅居於金牛山取給於隴畆不受餽遺¶
日與學者講學垂十年而終(皇明從/信錄)¶
成化間翰林陳師召所乘盲馬售錢六百文李西涯以¶
詩諗之有斗酒杜陵堪再醉之句葢用子美三百青銅¶
語也時刑部李若虚舊屋為積潦所壊數年不售竟得¶
銀四兩西涯亦諗之以詩云詞林馬價知多少即前師¶
<pb:KR2m0046_WYG_001-13b>¶
召事也(同/上)¶
𢎞治元年令河西務臨清等八處鈔關淮安揚州臨清¶
蘇杭劉家隔正陽鎮各稅課司局與天下户口食鹽俱¶
折收銀兩每鈔一貫折收銀三釐每錢七文折收銀一¶
分解京庫其存留者折支官軍俸糧每銀一兩折鈔七¶
百貫(㑹/典)¶
𢎞治元年令京城九門宣課都稅司順天等八府并山¶
東河南二布政司户口食鹽全收鈔貫淮安臨清揚州¶
<pb:KR2m0046_WYG_001-14a>¶
蘇州杭州九江等板閘船料鈔關俱令鈔錢兼收送庫¶
支用¶
𢎞治元年公先後在國學律已率人嚴立規約兩監中¶
故有羡金公盡籍於官均贍僚屬搆書樓東西庋諸經¶
史刻北監廟街湫隘益市地闢其斜側又市廬舍三十¶
餘區居博士助教諸學官諸生貧者贍給死者賻襚皆¶
出羡金不私入一錢(文肅公/謝鐸)¶
𢎞治元年八月擢湖廣按察使楊繼宗為左僉都御史¶
<pb:KR2m0046_WYG_001-14b>¶
巡撫雲南繼宗山西陽城人為嘉興知府止帶蒼頭一¶
人如旅寓然滿九載老㓜遮道留之不忍捨去陞浙江¶
按察使憲綱振肅初蕃臬諸司所用取辦于下鎮守之¶
官供給日費萬錢繼宗一切革去之陞右僉都御史(皇/明)¶
(從信/錄)¶
𢎞治元年九月何喬新題有云國初定律之時鈔重而¶
物輕經今百有餘年鈔輕而物重要將銀每一兩銅錢¶
每一千文各估鈔四十貫揆之時估固為有理但銀錢¶
<pb:KR2m0046_WYG_001-15a>¶
估鈔行之已乆合仍依原估其他一應貨物委有估計¶
失當臣等再行斟酌計議務在輕重得中另行具奏定¶
奪(皇明經/濟錄)¶
𢎞治年馬文升題禆益治道有云皇上嗣登寶位賞賚¶
未周而内藏已蕭然矣乞勅户部如何措置使之充盈¶
或造鈔貫或鑄銅錢凡理財之方足國之計無擾於民¶
有益於國者宜從計處具奏定奪(同/上)¶
𢎞治六年令各關照近時則例每鈔一貫折銀三釐每¶
<pb:KR2m0046_WYG_001-15b>¶
錢七文折銀一分(㑹/典)¶
𢎞治七年議准今後九江府鈔厰兊收銅錢只折收銀¶
兩¶
𢎞治十三年奏准在京在外稅課司局批驗茶引所但¶
一應稅納錢鈔去處着令客商人等自納若權豪無藉¶
之徒結黨把持攔截生事及將爛鈔低錢搪塞攪擾商¶
稅者問罪枷號三箇月發落(同/上)¶
𢎞治十七年四月章懋疏有云本年五月内㨿應天府¶
<pb:KR2m0046_WYG_001-16a>¶
都稅司連申自願折納肉價銅錢行據各班堂長呈稱¶
若如所申委的兩便隨呈南京定奪查得國子監通志每¶
人每日乾魚二兩而本監案卷數十年間止是三日二¶
兩又查得北監有給錢鈔事例亦係折納合從每日二¶
兩之例分給乞酌量中價止令折納此事雖小寔亦積¶
弊之不容坐視者也(皇明經/濟錄)¶
𢎞治十八年四月初七日臣東陽病起上召至煖閣袖¶
出數十指一本云太常寺欠行户錢鈔昨有㫖查洪武¶
<pb:KR2m0046_WYG_001-16b>¶
等錢緣何市不通使户部查覆未明仍須别為處置務¶
使通行臣健等皆對曰此須自朝廷行起如賞賜折俸¶
之類在下如鹽鈔船鈔亦用舊錢乃可通行且民間私¶
鑄低錢聽其行用本朝通寶乃不得行誠非道理臣遷¶
對曰昨令查正欲通行但私錢不禁則官錢决不能行¶
前年鑄𢎞治錢曾禁私錢不二三日即濫使如故上曰¶
何故如此皆對曰只是有司奉行不至上曰今須嚴禁¶
臣東陽奏曰臣等訪得今所鑄錢徒費工料得不償失¶
<pb:KR2m0046_WYG_001-17a>¶
亦是有司不肯盡心若止如此雖鑄何益臣遷曰昨令¶
查己未鑄造數目亦是此意上曰然臣健等因奏曰今¶
國帑不充府縣無蓄邊儲空乏行價不償正公私困竭¶
之時鑄錢一事最為𦂳要其餘者屯田茶馬皆理財之¶
事不可不講也(同/上)¶
𢎞治十八年令兩京内府司鑰等庫及南北直𨽻府州¶
并十三布政司查盤洪武永樂宣德等錢并鑄完𢎞治¶
通寶發與太常寺等衙門買辦等項支領及折與軍衛¶
<pb:KR2m0046_WYG_001-17b>¶
有司衙門官吏旗軍准作俸糧并柴薪皂𨽻等項之數¶
不許留難刁蹬致悞街市行使仍行内外問刑衙門及¶
稅課司等衙門照例一半收厯代舊錢一半收洪武等¶
錢如無洪武等錢者折舊錢二文以示懲罰在内緝事¶
衙門并巡城御史兵馬司在外巡按官務要嚴加訪察¶
有擅自阻當及私自鑄造并知情買使者照律例施行¶
(㑹/典)¶
𢎞治年倪岳陳言有云南京馬快船專備裝載官物之¶
<pb:KR2m0046_WYG_001-18a>¶
用近年以來差使浩繁駕船夫户艱苦不可名狀如南¶
京例該運黑沙洲蘆柴就𣲖水夫各自砍裝交柴之際¶
索取每柴一束錢一文柴滿千萬則錢亦滿千萬錢不¶
敷者多方刁難人夫逃竄船隻廢壊職此之繇(皇明經/濟錄)¶
正德五年題准將新鑄鉛錫薄小低錢倒換皮棍等項¶
各色盡革將洪武永樂洪熈宣德𢎞治通寶及歴代真¶
正大樣舊錢相兼行使(㑹/典)¶
正德七年令正陽門等七門門官凡日收大小車輛驢¶
<pb:KR2m0046_WYG_001-18b>¶
驘駝䭾錢鈔眼同户部官吏監生照依則例收受即時¶
附簿錢鈔簿籍俱封貯庫不許縱容門軍家人伴當出¶
城羅織商客阻截車輛索取小門茶果起籌等項銅錢¶
正德七年令職官折色俸給以十分為率一分折錢九¶
分關銀及在京九門稅課在外各鈔關并官府買辦估¶
價里中收受錢糧俱收舊鈔與國朝銅錢相兼使用¶
正德年劉大夏疏有云給事中張𢎞至指揮羅永高夀¶
各開欵建言門官不分班次一槩科擾直軍要行定與¶
<pb:KR2m0046_WYG_001-19a>¶
班次免致混擾本部逐欵議得各門因是近年定與網¶
巾銅錢以致百計需索至有菜疏錢掃帚錢上樓等錢¶
然始猶止於該直官員以後一槩混擾訪得午門等門¶
每三日一直用錢一萬四千五百餘文東華等門每三¶
日一直用錢一萬九百餘文𤣥武等門每三日一直用¶
錢一萬二千一百餘文東華西華𤣥武等門又有出車¶
使用比之前門濫取尤多致令軍士月糧直米俱不得¶
用妻子凍餓各官欲令分班意正在此開欵題奉孝宗¶
<pb:KR2m0046_WYG_001-19b>¶
皇帝聖㫖這事件着各該衙門查奏定奪(皇明經/濟錄)¶
又李承勲疏有云竊惟皇城内外禁守衛之設非止肅¶
儀衛以壯國威寔以嚴關防以消奸宄近來廢弛似為¶
殊甚臣每一巡㸃一門一舖官軍見其見在者身無完¶
衣迯亡者每為過半詢察緣由或因網巾錢少不敢過¶
班或以拖欠班錢借貸不到前畨㸃視如此後畨來㸃¶
亦然雖其量為責治其弊仍前備求其故葢因守門人¶
員數多每軍過班三日即退銅錢百文作爲網巾之名¶
<pb:KR2m0046_WYG_001-20a>¶
此外又有聽事掃帚擡桶等錢科索多端軍士辦納不¶
前只得扣除直米兊賣月糧甚至借貸箠楚誅求殆無¶
寜日前項軍士皆無恒産多係傭工手藝為生縱無家¶
口之養歇役三日豈能辦此錢數日朘月削以至貧窮¶
到骨繼以逃亡致使守衛日弛門禁不嚴若不宻為計¶
處將來之弊有不可言者矣¶
嘉靖三年令户部出給榜文曉諭京城内外買賣人等¶
今後只用好錢每銀一錢七十文低錢每銀一錢一百¶
<pb:KR2m0046_WYG_001-20b>¶
四十文着緝事衙門及五城御史緝訪違犯之人發人¶
煙處枷號示衆¶
嘉靖四年令宣課分司收稅每鈔一貫折銀三釐每錢¶
七文折銀一分查照應納課程收送内承運庫以備光¶
祿寺等衙門買辦應用¶
嘉靖六年又議准各監局官吏今後解到錢鈔准兼收¶
洪武永樂等錢遇光祿寺買辦物料行令順天府各舖¶
行所屬州縣衙門將一應起運户口鹽糧并船料商稅¶
<pb:KR2m0046_WYG_001-21a>¶
門攤等項兼收洪武永樂宣德𢎞治銅錢進納民間交¶
易一體遵行敢有把持行市不遵行使者以違例罪名¶
枷號示衆(俱㑹/典)¶
嘉靖六年奏准鑄造嘉靖通寶一千八百八十三萬四¶
百文南京寶源局鑄造二千二百六十六萬八百文每¶
文重一錢三分¶
嘉靖六年五月京師雨錢(皇明從/信錄)¶
嘉靖六年秋命議鹽法錢法户部尚書鄒文盛因條鹽¶
<pb:KR2m0046_WYG_001-21b>¶
法五事曰禁私鹽曰禁占窩曰禁奏討曰明限制曰添¶
刷引錢法二事曰遵錢制曰禁私販上納之(同/上)¶
嘉靖九年五月帝覽羣議曰分祀良是乃建四郊一時¶
營剏工值浩繁大司農金錢皆匱¶
嘉靖十二年冬市人劉東山者素陰狡與黨陳大紳偽¶
為疏恫愒鶴齡得且萬金猶時時有所需或不酬乃誣¶
延齡怨望咒詛盜大内金錢通慈慶侍人以變告帝大¶
怒逮詔獄(永陵/信史)¶
<pb:KR2m0046_WYG_001-22a>¶
嘉靖十四年又題准寶源吉慶二店并福德等五店錢¶
鈔俱中半折銀每鈔一千貫折銀四錢每錢二千文折¶
銀二兩八錢六分每二十兩傾成一錠内寶源吉慶二¶
店按季解部聽候年終類進福德等五店按季解府聽¶
候取用及太常寺光祿寺支用¶
嘉靖十九年題准量發制錢數百萬文給大同鎮官軍¶
折俸¶
嘉靖二十年冬本兵議遣大臣總督薊遼帝特命以胡¶
<pb:KR2m0046_WYG_001-22b>¶
守中為兵部侍郎及至鎮乾沒帑財伐塞上古松數萬¶
株謂便于哨探而邉騎長驅遂無扞蔽復索富商宿將¶
金錢巡按洪源劾之亦不報至是諸臺諫連疏入帝怒¶
命收訊之(永陵/信史)¶
嘉靖二十三年題准揚州淮安府杭州三處鈔關將船¶
料銀一萬二千兩解送南京工部幇助鑄造制錢¶
嘉靖二十八年議准軍民交易洪武永樂宣德𢎞治嘉¶
靖制錢并歴代銅錢相兼行使敢有私鑄鉛錫假錢并¶
<pb:KR2m0046_WYG_001-23a>¶
客商解人販賣解納者照例問發¶
嘉靖三十二年議准洪武通寶有當十當五當三當二¶
之制見今堪用者復有一錢七十文一錢一百四十文¶
一錢二百一十文三等任從民便相兼行使¶
嘉靖四十一年題准崇文門宣課分司商稅照舊折收¶
銀兩自本年冬季為始照例每鈔一貫折銀三釐每錢¶
七文折銀一分(俱㑹/典)¶
嘉靖四十四年五月户部歲發鹽課二萬兩於雲南鼓¶
<pb:KR2m0046_WYG_001-23b>¶
鑄嘉靖通寶既而錢法阻滯公私交病巡按御史言鑄¶
錢不行繇蓄積未通也而利少費多且行錢准銀不宜¶
泥以定數而收稅折俸皆利於銀宜止勿鑄從之(皇明經/濟錄)¶
嘉靖間又令曉諭京城内外行户人等今後除私鑄新¶
破鉛鐵等項首官易買不用外但係囫圇中様舊錢每¶
一百四十文准銀一錢與洪武永樂等錢隨便行使¶
嘉靖間又令曉諭京城内外商賈及舖行人等但有收¶
積新錢限一月内盡數赴府縣并各城兵馬司出首具¶
<pb:KR2m0046_WYG_001-24a>¶
呈户部照銅價給與價銀免其私販之罪例後敢有隠¶
藏不出首者事發比照私鑄銅錢為從者例問罪枷號¶
發遣其大小舖行仍前盜買販賣一體究治收過新錢¶
即與銷化貯庫聽鑄造大明通寶取用¶
嘉靖又令工部查照永樂宣德年間事例差官於直𨽻¶
并河南閩廣鑄造嘉靖通寶解京貯内府司鑰庫給軍¶
折俸并給光祿寺買辦物料每錢七百文准銀一兩¶
嘉靖間又題准錢法行使悉依歴代年號隨錢高下咸¶
<pb:KR2m0046_WYG_001-24b>¶
得通行但有銷鎔舊錢及今鑄錢造作銅像銅器等項¶
者比盜鑄律科斷四十三年以私鑄盛行錢法阻滯令¶
内外各衙門嚴加訪治寶源局匠役人等侵料减工致¶
輕小濫惡不堪行使者該部拏送法司從重問罪以後¶
該局鑄造暫行停止户部每年将南京雲南及稅課司解¶
收好錢一千萬文送部轉送司鑰庫以備賞賜之用¶
嘉靖間茶法奏狀今後園户賣茶及茶商興販茶貨告¶
給引繇與夫批驗納課等項務要俱遵引繇條例數内¶
<pb:KR2m0046_WYG_001-25a>¶
惟買引一事免其納錢¶
嘉靖年茶法奏狀一茶引繇内茶引一道納銅錢一千¶
文照茶一百斤茶繇一道納銅錢六百文照茶六十斤¶
見行事例每引繇一道納鈔一貫中夾紙一張¶
嘉靖年梁材鈔關議令各該鈔關委官主事將經過軍¶
民船隻應納錢鈔自嘉靖八年十一月初一日為始照¶
例每鈔一貫折銀五釐每錢七文折銀一分(皇明經/濟錄)¶
嘉靖甲申三月僉事林希元上荒政叢言言救荒有二¶
<pb:KR2m0046_WYG_001-25b>¶
難曰得人難審户難有三便曰極貧民便賑米次貧民¶
便賑錢稍貧民便賑貸有六急曰垂死貧民急饘粥疾¶
病貧民急醫藥病起貧民急湯米既死貧民急墓瘞遺¶
棄小兒急收養輕重繫囚急寛恤有三權曰借官錢以¶
糶糴興工作以助賑貸牛種以通變(從信/録)¶
隆慶元年令買賣貨物值銀一錢以上者銀錢兼使一¶
錢以下者止許用錢國朝制錢及先代舊錢每八文折¶
銀一分不許任意低昂其崇文門稅錢并太倉收貯南¶
<pb:KR2m0046_WYG_001-26a>¶
京解錢給與在京各衙門官吏為折俸之用以後按季¶
銀錢兼支崇文門課鈔除該銀三兩以上者收銀其三¶
兩以下者及九門各城房號行户俱令收錢行使¶
隆慶二十年六月山西巡撫靳學顔理財疏云大行鑄錢¶
之法以通融於五榖之外重積貯之令以盈虛於豐歉¶
之門(昭陵/信史)¶
隆慶三年令南京刑部通行各該問刑衙門以後如遇¶
抄沒賍物内除違禁細軟等件遵例解京并歲額錢鈔¶
<pb:KR2m0046_WYG_001-26b>¶
仍照舊外其餘一應麤重賍物并贖罪銅錢徑解南京¶
户部貯庫㑹官估計酌量支放明立文卷照刷其見在¶
貯庫賍物盡數查出㑹估酌處支銷¶
隆慶四年令以新鑄隆慶通寶送户部發太倉庫量放¶
京官折俸(㑹/典)¶
萬厯四年題准通行天下開鑄制錢與本地方舊錢相¶
兼行使着各撫按官設法經理務在便民毋致勞擾(同/上)¶
萬厯四年題准行雲南布政司督令所屬開局鑄錢遵¶
<pb:KR2m0046_WYG_001-27a>¶
照新制萬厯通寶與國朝制錢相兼行使以佐海&KR1684;之¶
用臨清本色鈔一千二百六十萬餘貫錢二千五百二¶
十萬餘文折色船料商稅正餘銀八萬三千八百餘兩¶
許墅本色鈔五百八十六萬餘貫錢一千一百七十三¶
萬餘文折色船料正餘銀三萬九千九百餘兩九江本¶
色鈔二百九十三萬餘貫錢六百八十九萬餘文折色¶
船料正餘銀一萬五千餘兩杭州本色鈔一百九十萬¶
餘貫錢三百八十一萬餘文折色船料商稅正餘銀三¶
<pb:KR2m0046_WYG_001-27b>¶
萬六千八百餘兩淮安本色鈔三百萬餘貫錢六百萬¶
餘文折色船料正餘銀二萬二千七百餘兩揚州本色¶
鈔一百六十九萬餘貫錢三百三十八萬餘文折色船¶
料正餘銀一萬二千九百餘兩¶
萬厯五年令崇文門收稅除二兩以下者盡數收錢二¶
兩以上者亦銀錢中半上納京城各門稅課五城兵馬¶
司房號等項盡數收錢其文武官員支俸照例銀錢關¶
給外餘各項商人應領料價量擬銀八分錢二分并行¶
<pb:KR2m0046_WYG_001-28a>¶
支給¶
萬厯六年覆准將嘉靖隆慶萬厯制錢遵照前奉欽依¶
每金背八文准銀一分火漆鏇邉各十文准銀一分洪¶
武等項與前代舊錢各十二文准銀一分相兼行使¶
萬厯六年常州府鈔三萬四千九百八十一貫九百五¶
十五文銅錢六萬九千九百六十四文解南京户部¶
萬厯六年課鈔順天府九門并都稅等司門攤課鈔六¶
十六萬五千一百二十貫銅錢二百四十三萬二千八¶
<pb:KR2m0046_WYG_001-28b>¶
百五十文崇文門宣課分司商稅大約銀共一萬九千¶
八百一十六兩銅錢一千八百八十七萬七千七百文¶
條稅大約銀一萬五千九百九十六兩船稅銀四千五¶
百一十五兩通州張家灣宣課司商稅大約銀三千零¶
九兩銅錢二百八十八萬七千七百六十文麴一十五¶
萬二千八百斤條稅銀一百五十五兩六錢船稅銀二¶
十二兩七錢常州府稅課等鈔二十四萬二千八百六¶
十六貫八百七十一文銅錢四十八萬五千七百三十¶
<pb:KR2m0046_WYG_001-29a>¶
九文滁州稅課等鈔五萬三千九百五十六貫三百一¶
十文銅錢五萬三千九百五十八文¶
萬厯七年四月詔停鑄時上方以賞賚缺資命主計鑄¶
大錢進用京師小民多積嘉靖錢訛言止行萬厯新錢¶
不行舊錢人情甚以為不便且取外府之儲以充内庫¶
失舊制矣閣臣力請停鑄上命罷之(皇明從/信錄)¶
萬厯八年題准雲南地方既不用錢不必鑄造其在庫¶
錢着貴州差人于該省搬取以充兵餉之用¶
<pb:KR2m0046_WYG_001-29b>¶
萬厯十年詔各處開局鑄錢地方暫行停止如錢法疏¶
通願仍前鼓鑄者聽從其便(俱㑹/典)¶
萬厯間又令崇文門稅銀自三兩以下盡數收錢三兩¶
以上銀錢中半兼收¶
萬厯辛亥閣臣疏云竊惟遼東積弱之後有此一捷稍¶
覺生氣而現在之窺伺報復勢正熾盛甚可為慮則夫¶
捐一二萬之金錢以激勸吏士使之感恩用命相率而¶
死敵此亦機之必不容緩者也¶
<pb:KR2m0046_WYG_001-30a>¶
萬厯時孫一謙温麻人己丑間為南都官司獄能不以¶
獄為利于囚甚有恩故事重囚米日一升率為獄卒盜¶
去飯以不給又散時强弱不均至有不得食者即訟繫¶
囚初入獄獄卒驅之濕穢地索錢不得錢不與燥地不¶
通飲食而官因以為市一謙知之一切嚴禁手創一秤¶
秤米計飯日以卯巳時持秤按籍以次分給食甚均又¶
時時見囚衣弊為浣濯補葺令完善視輕繫之尤餓者¶
予囚飯之半囚得不死獄卒無敢横索一錢者(三司/獄傳)¶
<pb:KR2m0046_WYG_001-30b>¶
萬厯乙卯戚繼光鎮薊所駐三屯置庫隘稍拓之并及¶
文武廟梵宫道院南山有碧霞景忠諸壇望之縹緲¶
若在雲端有香錢簿取佐軍資公不入一錢皆以飭材¶
具有東湖因濠為險導以資灌漑䕶以柳堤有魚蝦菱¶
茭之利荷亭采鷁可供遊賞(小/品)¶
　¶
　¶
　錢通卷一¶
